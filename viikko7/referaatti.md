Kirjassaan <i>Lean Primer</i> Craig Larman and Bas Vodde yrittävät välittää Leanin keskeisiä ideoita. Alussa he korostavat, että johtamisen työkalut kuten kanban tai hukan vähentäminen eivät ole leanin pilareita. Leanin kaksi pilaria ovat jatkuva parantaminen ja kunnioitus ihmisiä kohtaan. Sanana Lean on peräisin MIT tutkijoiden kirjasta The Machine That Changed The World (Womack et al. 1990) ja se merkitsee vaihtoehtoa massatuotannolle. Leanissa tavoitteena on nopea arvon tuotto asiakkaalle parhaalla mahdollisella laadulla pitäen samalla työntekijöiden moraali ja turvallisuus korkealla.

Kivijalkana Leanissa toimii se, että johtajat soveltavat päätöksenteossaan Lean-ajattelua sekä toimivat Lean-mentoreina alaisilleen. Go See periaatteen mukaan johtajien ei pidä johtaa vain toimistostaan käsin, vaan käydä säännöllisesti opiskelemassa, kuinka työ sujuu siellä, missä tuotetaan konkreettista arvoa asiakkaalle.

Kunnioitus ihmisiä kohtaan -pilari kattaa asioita kuten asiakkaalle aiheutetun vaivan minimointi. Asiakkaalla ei tarkoiteta ainoastaan loppuasiakasta, vaan minkä tahansa työn tai päätöksenteon vastaanottavaa osapuolta. Kunnioituksella tarkoitetaan myös johtajien toimintaa käytännönläheisinä mentoreina ja ongelmanratkaisun opettajina. Johtajien tulisi johtaa esimerkillä. Tiimityöskentelyä pidetään myös tärkeänä. Tiimien tulisi koostua 5-6 henkilöstä ja heidän tulee antaa muodostaa omanlaisensa työskentelykulttuuri.

Jatkuvaa parantamista siivittää kaizen. Kaizen määrittelee jokaisen työntekijän työksi myös oman työskentelytavansa kehittämisen. Kaizenissa ensimmäinen askel on ottaa kunnolla haltuun jokin perustavanlaatuinen tai tiimissä valmiiksi käytössä oleva menetelmä ja sen jälkeen ryhtyä etsimään parempia menetelmiä. Apuvälineitä kaizenin toteuttamiseen ovat säännölliset tiimien pitämät kaizen eventit, 5 miksiä sekä arvon ja hukan tunnistaminen. Arvolla tarkoitetaan kaikkea työtä, joka vie lähemmäksi valmista tuotetta, josta asiakas on valmis maksamaan. Hukkaa on kaikki arvoa tuottamaton resursseja kuluttava toiminta kuten odottelu, ylituotanto ja tuoteviat. Hukaksi lasketaan myös työntekijöiden ylikuormittaminen sekä vaihtelevuus tuotanprosessin eri työn yksiköissä (syklin kesto, eräkoko...).

14 periaatetta määrittelevät Lean-järjestelmän kokonaisuutena. Osa periaatteista tulee suoraan kahdesta pilarista ja osa täydentää niitä. Yksi niistä on virta: jatkuva ja viipymätön arvon virtaus asiakkaalle. Toinen on pull järjestelmän noudattaminen, mikä tarkoittaa, että kaikissa tuotannon vaiheissa pyritään tekemään työsuorite vasta tilauksen saapuessa. Pull mahdollistaa tuotteen nopean mukauttamisen vasteena asiakkaan palautteeseen tai huomattuihin vikoihin. Suurikokoisia, värikkäitä visuaalisia signaaleja ja fyysisiä poletteja hyödynnetään toiminnan koordinoinnissa. Tätä kutsutaan visuaaliseksi johtamiseksi ja sen piiriin kuuluvat esimerkiksi informaatioradiaattorit ja kanban-kortit.

Leania sovelletaan myös tuotekehityksessä, jossa keskeinen periaate on kilpailijoita etevämpi oppiminen. Tämä voidaan saavuttaa luomalla lisää korkea-arvoista tietoa. Korkea-arvoista tietoa voi saada etenkin testaamalla ja hankkimalla palautetta tuotteesta varhaisessa vaiheessa, jotta suunnitteluviat paljastuvat nopeasti. Ajoissa testaaminen pätee erityisesti riskialttiisiin ratkaisuihin. Toinen keino on tiedonhankinnan kustannuksen minimointi ja siihen on keinoina esimerkiksi laaja testiautomaatio.

Kadenssi - säännöllisen työrytmin noudattaminen - on jälleen yksi Lean-periaate. Kadenssia myötäillään käytännössä timeboxauksella: kehitystyö etenee mieluummin lyhyissä vakiomittaisissa sykleissä. Syklin lopussa tiimillä tulee olla jotakin pientä valmista demonstroitavana. Muita tuotekehitys-Leanin välineitä ovat tiimihuoneet, joissa noudatetaan visuaalista johtamista, sekä joukko-pohjainen rinnakkainen suunnittelu: tehdään useita prototyyppejä eri tiimeissä ja poimitaan niistä parhaat ominaisuudet lopulliseen tuotteeseen.
